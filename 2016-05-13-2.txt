---
date: 2016-05-13 10:51
status: public
title: '楞伽 真識'
---

「大慧。略說有三種識。廣說有八相。何等為三。謂真識現識及分別事識。大慧。譬如明鏡持諸色像。現識處現亦復如是。
〔魏譯〕大慧。有八種識。略說有二種。何等為二。一者了別識。二者分別事識。大慧。如明鏡中見諸色像。大慧。了別識亦如是。見種種鏡像。
〔唐譯〕大慧。識廣說有八。略則惟二。謂現識及分別事識。大慧。如明鏡中現諸色像。現識亦爾。

大慧。現識及分別事識。此二壞不壞相展轉因。
〔魏譯〕大慧。了別識分別事識。彼二種識。無差別相。遞共為因。
〔唐譯〕大慧。現識與分別事識。此二識無異相互為因。

大慧。不思議熏及不思議變。是現識因。
〔魏譯〕大慧。了別識。不可思議熏變因。
〔唐譯〕大慧。現識以不思議熏變為因。

大慧。取種種塵。及無始妄想熏。是分別事識因。
〔魏譯〕大慧。分別事識。分別取境界。因無始來戲論熏習。
〔唐譯〕分別事識。以分別境界及無始戲論習氣為因。

大慧。若覆彼真識。種種不實諸虗妄滅。則一切根識滅。大慧。是名相滅。
〔魏譯〕大慧。阿黎耶識。虗妄分別種種熏滅。諸根亦滅。大慧。是名相滅。
〔唐譯〕大慧。阿賴耶識。虗妄分別種種習氣滅。即一切根識滅。是名相滅。」《楞伽阿跋多羅寶經會譯》卷1(CBETA, X01, no. 0008, p.0243,a17-TML)


「大慧略說有三種識廣說有八相何等為三謂真識現識及分別事識(宗鏡以真為本覺現為八識餘七俱為分別事識又曰真謂本覺者即八識之性經中有明九識於八外立九識名即是真識若約性收亦不離八識以性遍一切處故楊公亦以真識為實相現識為八識分別事識為六識名義云天親十地論其所宗者有南北異計南宗以賴耶為淨識北宗以賴耶為無明故妙玄云今明無明之心不自不他不共不無因四句皆不可思議此約自行破計南此不存無著攝大乘論亦有二譯之殊梁諦師所譯者立九識計八識生起諸法十二因緣唐奘師所譯但立八識謂第九只是八識異名故有梁唐之異南北之殊宗鏡又云此阿賴耶識即是真心不守自性隨染淨緣不合而合能含藏一切真俗境界故名藏識如明鏡不與影像合而含影像此約有和合義邊說若不和合義者即體常不變故號真如因合不合分其二義本一真心湛然不動若有不信阿賴耶識即是如來藏別求真如理者如離像覓鏡即是惡慧以未了不變隨緣隨緣不變之義而生二執宗鏡所論深切著明固可釋後人之疑然真常淨識與此經真識初無少異但所宗者不能詳辨此識是賴耶之體雖有所分更無別體須知此經止於八相中略說三種識不同佗經立九識也八相亦識耳)。

大慧譬如明鏡持諸色像現識處現亦復如是(宗鏡云如是七識於阿賴耶識中盡相應起如眾影像俱現鏡中)大慧現識及分別事識此二壞不壞相展轉因(實叉云現識與分別事識此二識無異相互為因○註云此明七六與五生滅變相五識壞不壞相者眼等識一念得塵即滅名壞色習氣轉入六識名不壞七識壞不壞相者七識緣六識造善惡業念念生滅名壞業習依如來藏得未來生死名不壞)大慧不思識熏及不思議變是現識因(賢首云謂無明能熏真如不可熏處而能熏故名不思議熏謂真如心受無明熏不可變異而變異故名不思議變)大慧取種種塵及無始妄想熏是分別事識因(實叉云現識以不思議熏變為因分別事識以分別境界及無始戲論習氣為因)大慧若覆彼真識種種不實諸虗空滅則一切根識滅是名相滅(楊云覆有反復之義謂回光返照還於真識則一切根塵泯為法界所有性相復何覩哉)大慧相續滅者(謂無始虗妄習氣既滅則一切根量識相自然不滅而滅也)相續所因滅則相續滅(依因妄想故有相續因滅則相續安附)所從滅及所緣滅則相續滅(所從之識所緣之塵既滅則相續復何所附)大慧所以者何是其所依故依者謂無始妄想熏緣者謂自心見等識境妄想(註云此是外塵○實叉云所依因者謂無始戲論虗妄習氣所緣者謂自心所見分別境界)。」《楞伽經集註》卷1(CBETA, X17, no. 0324, p.0233,c18-TML)

「淨彼真識者。其唯識道理。先未雖有得名真識。由未成立唯識教故。不名為淨。今者造唯識論教。成立唯識道理。乃名淨彼真識。真識不唯約依他起性。圓成性名為真識。三性總名真識。三性總名唯識也。」《成唯識論疏抄》卷1(CBETA, X50, no. 0819, p.0129,a10-TML)


「立量云。此異熟識。善惡俱招。苦樂不違。如無記法。故知第八真識。常如捨相。似任運之緣。合常之道。不為垢法之所染。寧為淨法之所治。非生死之所羈。豈涅槃之能寂。是以稱為識主。故號心王。」《成唯識論集解》卷3(CBETA, X50, no. 0821, p.0696,c14-TML)

「十地經中。就隱而說何梨耶。以為大空。就顯勝故。般若以為大空。即彼真識顯為般若。非緣照慧。般若體寂。故曰大空。」《大乘法苑義林章補闕》卷4(CBETA, X55, no. 0882, p.0135,b22-TML)

「章。因果二位真識亦爾者。真識即真如。亦是所觀。章。以總緣遍法者。真如名遍法。以總緣此真如之心行解。作彼真如之體遍法故。故是共相相。本雖不作此之共相。由有彼解故共相收。又釋而知總緣於真如。遍屬喜用。」《大乘法苑義林章決擇記》卷1(CBETA, X55, no. 0883, p.0183,a07-TML)





