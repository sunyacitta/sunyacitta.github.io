大正藏第 12 冊 No. 0336 須摩提經


　　No. 336 [Nos. 310(30), 334, 335]

　　須摩提經(按開元錄云妙慧童女經流志後譯)

　　大唐三藏法師菩提流支奉　詔譯

　　如是我聞。一時佛在王舍城耆闍崛山中。與比丘眾千二百五十人。菩薩摩訶薩十千人俱。時王舍城有長者女。名為妙慧。年始八歲。面貌端正容色姝好。諸相具足見者歡喜。曾於過去無量諸佛。親近供養種諸善根。時彼女人詣如來所。頂禮佛足右繞三匝。長跪合掌。而說偈言。

　無上等正覺　　為世大明燈
　菩薩之所行　　唯願聽我問

　　佛告妙慧。今恣汝問。當為解說令斷疑網。爾時妙慧。即於佛前。以偈問曰。

　云何得端正　　大富尊貴身
　復以何因緣　　眷屬難沮壞
　云何見己身　　而受於化生
　千葉蓮花上　　面奉諸世尊
　云何能證得　　自在勝神通
　遍往無量剎　　禮敬於諸佛
　云何得無怨　　所言人信受
　淨除於法障　　永離諸魔業
　云何命終時　　得見於諸佛
　聞說清淨法　　不受於苦惱
　大悲無上尊　　唯願為我說

　　爾時佛告妙慧童女言。善哉善哉。善能問此深妙之義。諦聽諦聽善思念之。當為汝說。妙慧白言。唯然世尊。願樂欲聞。

　　佛言妙慧。菩薩成就四法。受端正身。何等為四。一者於惡友所不起瞋心。二者住於大慈。三者深樂正法。四者造佛形像。爾時世尊。而說偈言。

　瞋壞善根勿增長　　慈心樂法造佛形
　當獲具相莊嚴身　　一切眾生常樂見

　　復次妙慧。菩薩成就四法。得富貴身。何等為四。一者應時行施。二者無輕慢心。三者歡喜而與。四者不希果報。爾時世尊。而說偈言。

　應時行施無輕慢　　歡喜授與不希求
　能於此業常勤修　　所生當獲大財位

　　復次妙慧。菩薩成就四法。得眷屬不壞。何等為四。一者善能棄捨離間之語。二者邪見眾生令住正見。三者正法將滅護令久住。四者教諸有情趣佛菩提。爾時世尊。而說偈言。

　捨離間言及邪見　　正法將滅能護持
　安住眾生大菩提　　當成不壞諸眷屬

　　復次妙慧。菩薩成就四法。當於佛前得受化生處蓮花座。何等為四。一者捧諸花果及細末香。散於如來及諸塔廟。二者終不於他妄加損害。三者造如來像安處蓮華。四者於佛菩提深生淨信。爾時世尊。而說偈言。

　花香散佛及支提　　不害於他并造像
　於大菩提深信解　　得處蓮花生佛前

　　復次妙慧。菩薩成就四法。從一佛土至一佛土。何等為四。一者見他修善不為障惱。二者他說法時未常留礙。三者然燈供養如來之塔。四者於諸禪定常勤修習。爾時世尊。而說偈言。

　見人修善說正法　　不生謗毀加留難
　如來塔廟施燈明　　修習諸禪遊佛剎

　　復次妙慧。菩薩成就四法。處世無怨。云何為四。一者以無諂心親近善友。二者於他勝法無嫉妬心。三者他獲名譽心常歡喜。四者於菩薩行無輕毀心。爾時世尊。而說偈言。

　不以諛諂親善友　　於人勝法無妬心
　他獲名譽常歡喜　　不謗菩薩得無怨

　　復次妙慧。菩薩成就四法。所言人信。何等為四。一者發言修行常使相應。二者於善友所不覆諸惡。三者於所聞法不求過失。四者於說法者不生惡心。爾時世尊。而說偈言。

　發言修行常相應　　己罪不藏於善友
　聞經不求人法過　　所言一切皆信受

　　復次妙慧。菩薩成就四法。能離法障速得清淨。何等為四。一者以深意樂攝三律儀。二者聞甚深經不生誹謗。三者見新發意菩薩生一切智心。四者於諸有情大慈平等。爾時世尊。而說偈言。

　以深意樂攝律儀　　聞甚深經能信解
　敬初發心如佛想　　慈心普洽障消除

　　復次妙慧。菩薩成就四法。能離諸魔。云何為四。一者了知法性平等。二者發起精進。三者常勤念佛。四者一切善根皆悉迴向。爾時世尊。而說偈言。

　能知諸法平等性　　常起精進念如來
　迴向一切諸善根　　眾魔不能得其便

　　復次妙慧。菩薩成就四法。臨命終時諸佛現前。何等為四。一者他有所求施令滿足。二者於諸善法深生信解。三者於諸菩薩施莊嚴具。四者於三寶所勤修供養。爾時世尊。而說偈言。

　他有所求令滿足　　信解深法捨嚴具
　三寶福田勤供養　　臨命終時佛現前

　　爾時妙慧童女。聞佛說已。白言世尊。如佛所說菩薩諸行。我當奉行。世尊。若我於是四十行中。闕於一行而不修者。則違佛教欺誑如來。

　　爾時尊者大目揵連。告妙慧言。菩薩之行甚難可行。汝今發斯殊勝大願。豈於是願得自在耶。

　　爾時妙慧。白言尊者。若我弘願真實不虛。能令諸行得圓滿者。願此三千大千世界六種震動。

　　是時妙慧。重白目連。以我如是真實言故。於未來世當得成佛。亦如今日釋迦如來。於我國中無有魔事。及以惡趣女人之名。若我此言非虛妄者。令斯大眾身皆金色。說是語已眾皆金色。

　　爾時尊者大目揵連。即從坐起偏袒右肩頂禮佛足。白言世尊。我今先禮初發心菩薩。及諸菩薩摩訶薩眾。

　　爾時文殊師利法王子。告妙慧言。汝住何法發斯誠願。妙慧答言。文殊師利非所問也。何以故。於法界中無所住故。又問。云何名為菩提。答曰。無分別法是名菩提。又問。云何名為菩薩。答曰。一切諸法等虛空相。是名菩薩。又問。云何名為菩提之行。答曰。猶如陽焰谷響之行。是菩提行。

　　又問。依何密意作如是說。答曰。我於此中不見少法密非密者。又問。若如是者。一切凡夫應即菩提。答曰。汝謂菩提異凡夫耶。莫作是見。何以故。此等皆同一法界相非取非捨。無成壞故。又問。於此義中能解了者。其數幾何。答曰。如若干幻化心心所量。若干幻化眾生能了斯義。文殊師利言。幻化本無。何有如是心心所法。答曰。法界亦爾非有非無。乃至如來亦復如是。爾時文殊師利白佛言。世尊。今此妙慧甚為希有。乃能成就如是法忍。佛言。如是如是誠如所言。然此童女已於過去。發菩提心經三十劫。我乃發趣無上菩提。彼亦令汝住無生忍。

　　爾時文殊師利。即從坐起為其作禮。白妙慧言。我於往昔無量劫前已曾供養。不謂今者還得親近。妙慧告言。文殊師利。汝今莫起如是分別。何以故。以無分別得無生忍故。又問妙慧。汝今猶不轉女身耶。妙慧答言。女人之相了不可得。今何所轉。

　　文殊師利。我當為汝除斷疑惑。由我如是真實語故。於當來世。得阿耨多羅三藐三菩提時。於我法中。諸比丘輩聞命善來出家入道。我國土中所有眾生身皆金色。服用資具如第六天。飲食豐饒隨念而至。無有魔事及諸惡趣。亦復無有女人之名。有七寶林上羅寶網。七寶蓮花覆以寶帳。如文殊師利所成淨剎。裝挍嚴飾等無有異。

　　若我此言非虛妄者。令此大眾身皆金色。我之女身變成男子。如三十歲知法比丘。說此語時。此諸大眾皆作金色。妙慧菩薩轉女成男。如三十歲知法比丘。是時地居天眾。展轉讚言。大哉大哉。妙慧菩薩摩訶薩。能於來世得菩提時。嚴持佛剎功德如是。

　　爾時佛告文殊師利。此妙慧菩薩。於當來世成等正覺。號殊勝功德寶藏如來出現於世。佛說此經時。三十俱胝眾生。於阿耨多羅三藐三菩提。住不退轉。八十俱胝眾生遠塵離垢得法眼淨。八千眾生皆獲智證。五千比丘行菩薩乘心欲退轉。因見妙慧菩薩意樂善根威德殊勝故。各各脫身所著上服以施如來。

　　如是施已。發弘誓言。我等以此善根。決定願成阿耨多羅三藐三菩提。彼諸善男子等。以此善根迴向無上菩提故。超九十劫生死之苦。不退轉於阿耨多羅三藐三菩提。

　　爾時世尊。即記之曰。汝等於當來世過千劫後。於無垢光明劫中陽焰世界難忍佛剎。於一劫中相次成佛。皆同一字。號辯才莊嚴如來。出現於世。文殊師利。如是法門有大威德。能令菩薩摩訶薩。及聲聞乘者獲大利益。文殊師利。或有善男子善女人。為求菩提無方便善巧。行六波羅蜜足滿千劫。若復有人經於半月時。一書寫讀誦此經。所獲福聚。比前功德百分千分百千俱胝。乃至算數譬喻所不能及。

　　是故文殊師利。如是微妙法門。即諸菩薩契經之本。我今付囑於汝。汝當來世受持讀誦為人解說。譬如轉輪聖王出現於世。所有七寶皆悉在前。王滅之後寶皆隱沒。如是微妙法門流行於世。即諸如來七菩提分等法明不滅。若不流行正法常滅。

　　是故文殊師利。若善男子善女人等。為求菩提。應當發起精進書寫此經。受持讀誦為人演說。此是我教。勿於後世生悔恨心。佛說此經已。妙慧菩薩。文殊師利菩薩。及諸大眾。天人阿修羅乾闥婆等。聞佛所說皆大歡喜。信受奉行。

　　須摩提經
