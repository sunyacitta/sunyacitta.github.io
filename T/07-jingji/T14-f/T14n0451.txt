大正藏第 14 冊 No. 0451 藥師琉璃光七佛本願功德經


　　No. 451 [Nos. 449, 450; 灌頂經卷第十二]

　　藥師琉璃光七佛本願功德經卷上

　　大唐三藏沙門義淨於佛光內寺譯

　　如是我聞。一時薄伽梵。遊化諸國至廣嚴城在樂音樹下。與大苾芻眾八千人俱。菩薩摩訶薩三萬六千。其名曰曼殊室利菩薩．觀自在菩薩．慈氏菩薩．善現菩薩．大慧菩薩．明慧菩薩．山峯菩薩．辯峯菩薩．持妙高峯菩薩．不空超越菩薩．微妙音菩薩．常思惟菩薩．執金剛菩薩。如是等諸大菩薩而為上首。及諸國王大臣婆羅門居士。天龍八部人非人等。無量大眾恭敬圍遶而為說法。初中後善文義巧妙。純一圓滿清淨鮮白梵行之相。示教利喜皆令具足微妙行願趣大菩提。

　　爾時曼殊室利法王子菩薩摩訶薩。承佛威神從座而起。偏袒右肩右膝著地。合掌恭敬而白佛言。世尊。今有無量人天大眾。為聽法故皆已雲集。惟佛世尊從初發意乃至於今所有無量塵沙數劫。諸佛剎土無不知見。願為我等及未來世像法眾生。慈悲演說諸佛名號本願功德國土莊嚴善巧方便差別之相。令諸聞者業障消除乃至菩提得不退轉。爾時世尊讚曼殊室利菩薩言。善哉善哉曼殊室利。汝以大悲愍念無量業障有情。種種疾病憂悲苦惱得安樂故。勸請我說諸佛名號本願功德國土莊嚴。此由如來威神之力令發斯問。汝今諦聽極善思惟。當為汝說。曼殊室利言。惟願為說。我等樂聞。

　　佛告曼殊室利。東方去此過四弶伽河沙佛土。有世界名曰無勝。佛號善名稱吉祥王如來應正等覺明行圓滿善逝世間解無上丈夫調御士天人師佛世尊。有無量億眾不退菩薩之所圍遶。安住七寶勝妙莊嚴師子之座現在說法。曼殊室利。彼佛國土清淨嚴飾。縱廣正等百千踰繕那。以贍部金而為其地。平正柔軟氣如天香。無諸惡趣及女人名。亦無瓦礫沙石棘刺。寶樹行列花果滋繁。多有浴池皆以金銀真珠雜寶而為砌飾。曼殊室利。彼國菩薩皆於七寶蓮花化生。是故淨信善男子善女人。皆當願生彼佛國土。曼殊室利。彼佛如來應正等覺。從初發心行菩薩道時。發八大願云何為八。

　　第一大願。願我來世得無上菩提時。若有眾生。為諸病苦逼切其身。熱病諸瘧蠱道厭魅起屍鬼等之所惱害。若能至心稱我名者。由是力故所有病苦悉皆消滅。乃至證得無上菩提。

　　第二大願。願我來世得菩提時。若有眾生。盲聾瘖瘂白癩瘨狂眾病所困。若能至心稱我名者。由是力故。諸根具足眾病消滅。乃至菩提。

　　第三大願。願我來世得菩提時。若有眾生。為貪瞋癡之所纏逼。造無間罪及諸惡行。誹謗正法不修眾善。當墮地獄受諸苦痛。若能至心稱我名者。由是力故令無間罪及諸業障悉皆消滅。無有眾生墮惡趣者常受人天殊勝安樂。乃至菩提。

　　第四大願。願我來世得菩提時。若有眾生。少乏衣食瓔珞臥具財貨珍寶香花伎樂。若能至心稱我名者。由是力故所乏資生皆得充足。乃至菩提。

　　第五大願。願我來世得菩提時。若有眾生。或被枷鎖繫縛其身。及以鞭撻受諸苦惱。若能至心稱我名者。由是力故所有苦楚。皆得解脫。乃至菩提。

　　第六大願。願我來世得菩提時。若有眾生。於險難處為諸惡獸熊羆師子虎豹豺狼蚖蛇蝮蠍之所侵惱。欲斷其命發聲大叫受大苦時。若能至心稱我名者。由是力故所有恐怖皆得解脫。諸惡獸等悉起慈心。常得安樂。乃至菩提。

　　第七大願。願我來世得菩提時。若有眾生。鬪諍言訟因生憂惱。若能至心稱我名者。由是力故鬪訟解散慈心相向。乃至菩提。

　　第八大願。願我來世得菩提時。若有眾生。入於江海遭大惡風吹其船舫無有洲渚而作歸依極生憂怖。若能至心稱我名者。由是力故皆得隨心至安隱處受諸快樂。乃至菩提。曼殊室利。是謂彼佛如來應正等覺行菩薩道時所發八種微妙大願。又彼世尊從初發心常以定力成就眾生供養諸佛嚴淨佛土。菩薩眷屬悉皆圓滿。此之福德不可思議。一切聲聞及諸獨覺。縱經多劫說不能盡。唯除如來補處菩薩。曼殊室利。若有淨信男子女人若王大臣長者居士。心悕福德斷諸煩惱稱彼佛名讀斯經典。於彼如來至心尊重恭敬供養。所有一切罪惡業障及諸病苦悉皆消滅。諸有願求無不隨意。得不退轉。乃至菩提。

　　復次曼殊室利。東方去此過五殑伽河沙佛土。有世界名曰妙寶。佛號寶月智嚴光音自在王如來應正等覺。有無量億菩薩圍繞現在說法。皆演大乘微妙深義曼殊室利。彼佛如來從初發心行菩薩道時。發八大願云何為八。

　　第一大願。願我來世得菩提時。若有眾生為營農業及商賈事。令心擾亂廢修菩提殊勝善法。於生死中不能出離。各各備受無邊苦惱。若能至心稱我名者。由是力故衣服飲食資生之具金銀珍寶隨願充足。所有善根皆得增長。亦不捨離菩提之心。諸惡道苦咸蒙解脫。乃至菩提。

　　第二大願。願我來世得菩提時。於十方界所有眾生。若為寒熱飢渴逼身受大苦惱。若能至心稱我名者。由是力故先世罪業悉皆消滅。捨諸苦惱受人天樂。乃至菩提。

　　第三大願。願我來世得菩提時。於十方界若有女人。貪婬煩惱常覆其心。相續有娠深可厭惡。臨當產時受大苦惱。若我名字暫經其耳或復稱念。由是力故眾苦皆除。捨此身已常為男子。乃至菩提。

　　第四大願。願我來世得菩提時。若有眾生。或與父母。兄弟姊妹妻子眷屬及諸親友行險難處。為賊所侵受諸苦惱。暫聞我名或復稱念。由是力故解脫眾難。乃至菩提。

　　第五大願。願我來世得菩提時。若有眾生行於闇夜作諸事業。被惡鬼神之所惱亂極生憂苦。暫聞我名或復稱念。由是力故從闇遇明。諸惡鬼神起慈悲意。乃至菩提。

　　第六大願。願我來世得菩提時。若有眾生。行鄙惡事不信三寶智慧尠少不修善法。根力覺道念定總持皆不修習。若能至心稱我名者。由是力故智慧漸增。三十七品悉皆修學。深信三寶。乃至菩提。

　　第七大願。願我來世得菩提時。若有眾生。意樂鄙劣於二乘道修行而住。棄背無上勝妙菩提。若能至心稱我名者。捨二乘見於無上覺得不退轉。乃至菩提。

　　第八大願。願我來世得菩提時。若有眾生。見劫將盡火欲起時生大憂怖苦惱悲泣。由彼前身惡業力故。受斯眾苦無所歸依。若能至心稱我名者。所有憂苦悉皆消滅。受清涼樂從此命終於我佛土蓮華化生常修善法乃至菩提。

　　曼殊室利。是為彼佛如來應正等覺行菩薩道時所發八種微妙大願。又彼如來所居佛土廣博嚴淨地平如掌。天妙香樹而為行列。天花遍覆天樂常鳴。天妙鈴鐸隨處懸布。天寶莊嚴師子之座。天寶砌飾諸妙浴池。其地柔軟無諸瓦礫。亦無女人及諸煩惱。皆是不退諸菩薩眾蓮花化生。若起念時飲食衣服及諸資具隨意現前。是故名為妙寶世界。

　　曼殊室利。若有淨信男子女人國王王子大臣輔相中宮婇女。晝夜六時慇重至心恭敬供養彼佛世尊及稱名號。并造形像香花音樂燒香末香塗香而為奉獻。清淨嚴潔於七日中持八戒齋。於諸眾生起慈悲意。願生彼土。彼佛世尊及諸菩薩護念是人。一切罪業悉皆消滅。無上菩提得不退轉。於貪恚癡漸得微薄。無諸病苦增益壽命。隨有悕求悉皆如意。鬪諍怨家咸生歡喜。捨此身已往彼剎土蓮花化生。當生之時念定總持悉皆明了。曼殊室利。如是當知。彼佛名號無量功德若得聞者所願皆成。

　　復次曼殊室利。東方去此過六殑伽河沙佛土。有世界名曰圓滿香積。佛號金色寶光妙行成就如來應正等覺。有無量億萬菩薩圍遶現在說法。曼殊室利。彼佛如來從初發心行菩薩道時。發四大願。云何為四。

　　第一大願。願我來世得菩提時。若有眾生。造作種種屠害之業斷諸生命。由斯惡業受地獄苦。設得為人短壽多病。或遭水火刀毒所傷當受死苦。若聞我名至心稱念。由是力故。所有惡業悉皆消滅。無病長壽不遭橫死。乃至菩提。

　　第二大願。願我來世得菩提時。若有眾生。作諸惡業盜他財物。當墮惡趣。設得為人生貧窮家。乏少衣食常受諸苦。若聞我名至心稱念。由是力故所有惡業悉皆消滅。衣服飲食無所乏少。乃至菩提。

　　第三大願。願我來世得菩提時。若有眾生更相凌慢共為讐隙。若聞我名至心稱念。由是力故各起慈心猶如父母乃至菩提。

　　第四大願。願我來世得菩提時。若有眾生貪欲瞋恚愚癡所纏。若出家在家男女七眾。毀犯如來所制學處造諸惡業。當墮地獄受諸苦報。若聞我名至心稱念。由是力故所有惡業悉皆消滅。斷諸煩惱敬奉尸羅。於身語心善能防護。永不退轉乃至菩提。

　　曼殊室利。是為彼佛如來應正等覺行菩薩道時所發四種微妙大願。曼殊室利。又彼如來所居佛土廣博嚴淨。地平如掌皆以寶成。常有香氣如妙栴檀。復以香樹而為行列。天妙珠瓔摩尼等寶處處垂下。多有浴池天寶嚴飾。香水盈滿眾德皆具。於其四邊懸妙繒綵。街衢八道隨處莊嚴。所有眾生無諸煩惱及憂悲苦。亦無女人。多是住地諸菩薩眾。勝妙音樂不鼓自鳴。演說大乘微妙深法若有眾生聞此音者。得不退轉無上菩提。

　　曼殊室利。彼佛如來由昔願力。善巧方便成就佛土。圓滿莊嚴坐菩提座。作如是念。於未來世若有眾生。為貪瞋癡之所纏繞。眾病所逼。怨家得便。或時橫死。復由惡業墮地獄中受大劇苦。彼佛見此苦惱眾生。為除業障說此神呪令彼受持。於現世中。得大利益。遠離眾苦住菩提故。即說呪曰。

　　呾姪他悉晜悉晜　蘇悉晜　謨折儞木剎儞　目帝毘目帝　菴末麗毘末麗　忙揭例呬㘓若揭鞞曷喇呾娜　揭鞞　薩婆頞他娑但儞　鉢囉摩頞他　娑但儞末捺細　莫訶末捺細　頞步帝頞室步帝　毘多婆曳　蘇跋泥(去)　跋囉蚶摩　瞿俠佉　跋囉蚶摩柱俠帝　薩婆頞剃數　阿鉢囉匝帝薩跋呾囉　阿鉢[口*剎]底𠿒帝　折覩殺　瑟㮹勃陀俱胝　婆俠帝　納摩娑婆　呾他揭多喃　莎訶

　　爾時世尊。說此大力大明呪時。眾中所有諸大菩薩四大天王釋梵王等讚言。善哉善哉大悲世尊。能說如是過去如來大力神呪為欲饒益無量眾生竭煩惱海登涅槃岸除去疾病所願皆滿。

　　佛告大眾。若有淨信男子女人國王王子大臣輔相中宮婇女情悕福德。於此神呪起敬信心。若讀若誦若為他人演說其義。於諸含識起大悲心。晝夜六時香華燈燭。殷重供養清淨澡浴。持八戒齋至誠念誦。所有極重無邊業障悉皆消滅。於現身中離諸煩惱。命欲終時諸佛護念。即於彼國蓮花化生。

　　復次曼殊室利。東方去此過七殑伽河沙佛土。有世界名曰無憂。佛號無憂最勝吉祥如來應正等覺。今現在彼為眾說法。又彼如來所居佛土。廣博嚴淨地平如掌皆以寶成。細滑柔軟常有香氣。無憂苦聲離諸煩惱亦無惡趣及女人名。處處皆有金砌浴池香水盈滿。寶樹行列花果滋茂。勝妙音樂不鼓自鳴。譬如西方極樂世界無量壽國功德莊嚴。曼殊室利。彼佛世尊行菩薩道時。發四大願云何為四。

　　第一大願。願我來世得菩提時。若有眾生。常為憂苦之所纏逼。若聞我名至心稱念。由是力故所有憂悲及諸苦惱悉皆消滅。長壽安隱。乃至菩提。

　　第二大願。願我來世得菩提時。若有眾生。造諸惡業生在無間黑闇之處。大地獄中受諸苦惱。由彼前身聞我名字。我於爾時身出光明照受苦者。由是力故彼見光時。所有業障悉皆消滅。解脫眾苦生人天中。隨意受樂乃至菩提。

　　第三大願。願我來世得菩提時。若有眾生。造諸惡業殺盜邪婬。於其現身受刀杖苦當墮惡趣。設得人身短壽多病。生貧賤家衣服飲食悉皆乏少。常受寒熱飢渴等苦身無光色。所感眷屬皆不賢良。若聞我名至心稱念。由是力故隨所願求。飲食衣服悉皆充足。如彼諸天身光可愛。得善眷屬乃至菩提。

　　第四大願。願我來世得菩提時。若有眾生。常為藥叉諸惡鬼神之所嬈亂。奪其精氣受諸苦惱。若聞我名至心稱念。由是力故。諸藥叉等悉皆退散各起慈心。解脫眾苦乃至菩提。

　　曼殊室利。是為彼佛如來應正等覺所發四種微妙大願。若有眾生聞彼佛名。晝夜六時稱名禮敬至心供養。於眾生處起慈悲心。業障消滅解脫憂苦。無病長壽得宿命智。於諸佛土蓮花化生。常為諸天之所衛護。曼殊室利。稱彼佛名能生如是無量福業。而彼佛土願力莊嚴殊勝功德。聲聞獨覺所不能知。唯除如來應正等覺。

　　復次曼殊室利。東方去此過八殑伽河沙佛土。有世界名曰法幢。佛號法海雷音如來應正等覺。今現說法。曼殊室利。彼佛世尊所居國土清淨無穢。其地平正頗梨所成。常有光明香氣芬馥。以帝青寶而為城郭。有八街道砌以金銀。樓閣殿堂飛甍戶牖欄楯莊飾皆眾寶成。天香寶樹隨處行列。於其枝上挂以天繒。復有寶鈴處處垂下。微風吹動出妙音聲。演暢無常苦空無我。眾生聞者捨離欲纏習氣漸除證甚深定。天妙香花繽紛而下。於其四面有八浴池。底布金沙香水彌滿。曼殊室利。於彼佛土無諸惡趣。亦無女人。蓮花化生無復煩惱。彼佛如來行菩薩道時。發四大願云何為四。

　　第一大願。願我來世得菩提時。若有眾生生邪見家。於佛法僧不生淨信。遠離無上菩提之心。若聞我名至心稱念。由是力故。無明邪慧日夜消滅。於三寶所深生正信。不復退轉乃至菩提。

　　第二大願。願我來世得菩提時。若有眾生。生在邊地。由近惡友造眾罪業不修善品。三寶名字曾不經耳。命終之後墮三惡趣。彼諸眾生暫聞我名者。由是力故。業障消除遇善知識不墮惡趣。乃至菩提。

　　第三大願。願我來世得菩提時。若有眾生。衣服飲食臥具醫藥資生所須悉皆乏少。由此因緣生大憂苦。為求覓故造眾惡業。若聞我名至心稱念。由是力故。有所乏少隨念皆得。乃至菩提。

　　第四大願。願我來世得菩提時。若有眾生。由先惡業。共相鬪諍作不饒益。弓箭刀杖互為傷損。若聞我名至心稱念。由是力故各起慈心不相損害。不善之念尚自不生。況於前人欲斷其命。常行喜捨乃至菩提。

　　曼殊室利。是為彼佛如來應正等覺行菩薩道時所發四種微妙大願。若有淨信男子女人。聞彼佛名至心禮敬慇懃供養受持念誦。業障消滅得不退轉菩提之心。具宿命智。所生之處常得見佛。無病長壽。命終之後生彼國中。衣服飲食資生之具隨念皆至無所乏少。曼殊室利。彼佛世尊具足如是無量功德。是故眾生常當憶念勿令忘失。

　　復次曼殊室利。東方去此過九殑伽河沙佛土。有世界名曰善住寶海。佛號法海勝慧遊戲神通如來應正等覺。現在說法。曼殊室利。彼佛如來行菩薩道時。發四大願云何為四。

　　第一大願。願我來世得菩提時。若有眾生造眾惡業。種植耕耘損諸生命。或復興易欺誑他人。戰陣兵戈常為殺害。若聞我名至心稱念。由是力故。資生之具不假營求隨心滿足。常修眾善。乃至菩提。

　　第二大願。願我來世得菩提時。若有眾生造十惡業殺生等罪。由此因緣當墮地獄。若聞我名至心稱念。於十善道皆得成就不墮惡趣。乃至菩提。

　　第三大願。願我來世得菩提時。若有眾生不得自在。繫屬於他。或被禁繫杻械枷鎖鞭杖苦楚乃至極刑。若聞我名至心稱念。由是力故。所有厄難皆得解脫乃至菩提。

　　第四大願。願我來世得菩提時。若有眾生。造眾惡業不信三寶。隨虛妄見棄背正理愛樂邪徒。謗毀佛經言非聖說。外道典籍恭敬受持。自作教人俱生迷惑。當墮地獄無有出期。設得為人生八難處。遠離正道盲無慧目。如是之人若聞我名至心稱念。由是力故。臨命終時正念現前解脫眾難。常生中國受勝妙樂。乃至菩提。

　　曼殊室利。是為彼佛如來應正等覺行菩薩道時所發四種微妙大願。曼殊室利。彼佛國土功德莊嚴。與上妙寶如來世界等無有異。

　　復次曼殊室利。東方去此過十殑伽河沙佛土。有世界名淨琉璃。佛號藥師琉璃光如來應正等覺。曼殊室利。彼佛世尊從初發心行菩薩道時。發十二大願云何十二。

　　第一大願。願我來世得菩提時。自身光明照無邊界。三十二相八十隨好莊嚴其身。令諸有情如我無異。

　　第二大願。願我來世得菩提時。身如琉璃內外清徹。光明廣大遍滿諸方。焰網莊嚴過於日月。鐵圍中間幽冥之處互得相見。或於此界闇夜遊行。斯等眾生見我光明悉蒙開曉隨作眾事。

　　第三大願。願我來世得菩提時。以無量無邊智慧方便令諸有情所受用物皆得無盡。

　　第四大願。願我來世得菩提時。若諸有情行邪道者。悉令遊履菩提正路。若行聲聞獨覺乘者。亦令安住大乘法中。

　　第五大願。願我來世得菩提時。若諸有情於我法中修行梵行。一切皆令得不缺戒善防三業無有毀犯墮惡趣者。設有毀犯聞我名已。專念受持至心發露還得清淨。乃至菩提。

　　第六大願。願我來世得菩提時。若諸有情諸根不具。醜陋頑痹聾盲瘖瘂攣躄背僂白癩瘨狂。種種病苦之所纏逼。若聞我名至心稱念。皆得端嚴眾病除愈。

　　第七大願。願我來世得菩提時。若諸有情貧窮困苦無有歸趣。眾病所逼無藥無醫。暫聞我名眾病消散。眷屬增盛資財無乏。身心安樂。乃至菩提。

　　第八大願。願我來世得菩提時。若有女人。為女眾苦之所逼切極生厭離願捨女身。若聞我名至心稱念。即於現身轉成男子具丈夫相。乃至菩提。

　　第九大願。願我來世得菩提時。令諸有情出魔羂網。復有種種邪見之徒。皆當攝受令生正見。漸令修習諸菩薩行。乃至菩提。

　　第十大願。願我來世得菩提時。若諸有情王法所拘。幽禁牢獄枷鎖鞭撻乃至極刑。復有眾多苦楚之事逼切憂惱無暫樂時。若聞我名以我福德威神力故。皆得解脫一切憂苦乃至菩提。

　　第十一大願。願我來世得菩提時。若諸有情飢火所惱。為求食故造諸惡業。若聞我名至心稱念。我當先以上妙飲食隨意飽滿後以法味令住勝樂。乃至菩提。

　　第十二大願。願我來世得菩提時。若諸有情身無衣服。蚊虻寒熱之所逼惱。若聞我名至心稱念。隨其所好即得種種上妙衣服寶莊嚴具伎樂香華皆令滿足。離諸苦惱。乃至菩提。

　　曼殊室利。是為藥師瑠璃光如來應正等覺行菩薩道時所發十二微妙上願。

　　藥師琉璃光七佛本願功德經卷上
大正藏第 14 冊 No. 0451 藥師琉璃光七佛本願功德經


　　藥師琉璃光七佛本願功德經卷下

　　大唐三藏法師義淨於佛光內寺譯

　　爾時佛告曼殊室利。彼藥師琉璃光如來行菩薩道時所發大願及彼佛土功德莊嚴。我於一劫若過一劫說不能盡。然彼佛土純一清淨。無諸欲染亦無女人及三惡趣苦惱之聲。以淨琉璃而為其地。城闕宮殿及諸廊宇軒窓羅網皆七寶成。亦如西方極樂世界功德莊嚴。於彼國中有二菩薩。一名日光遍照。二名月光遍照。於彼無量菩薩眾中而為上首。能持彼佛正法寶藏。是故曼殊室利。若有淨信男子女人。應當願生彼佛世界。

　　復次曼殊室利。若有眾生。不識善惡。惟懷貪惜不知惠施及施果報。愚癡少智無有信心。多畜珍財勤勞守護。見乞者來心生不喜。設不獲已行惠施時。如割身肉深生悋惜。復有無量慳貪有情積集資財。然於自身尚不能用。況當供給父母妻子奴婢僕使及來乞者。彼諸有情從此命終。生餓鬼中或傍生趣。由昔人間曾聞藥師琉璃光如來名故。雖在惡趣還得憶念彼如來名。即於彼沒生在人中。得宿命智念畏惡趣苦不樂欲樂。好行惠施讚歎施者。所有財物無慳悋心。漸次尚能以頭目手足血肉身分施來求者。況餘財物。

　　復次曼殊室利。若復有人。歸依世尊受諸學處。而破壞戒威儀及壞正見。諸有持戒正見不求多聞。於佛所說契經深義不能解了。雖有多聞而懷憍慢。由慢心故自是非他。嫌謗正法為魔伴黨。如是愚人自行邪見。復令無量百千俱胝有情墮大險坑。此諸有情墮於地獄傍生鬼趣。若曾聞此藥師琉璃光如來名號。由彼如來本願威力。於地獄中憶佛名號。從彼命盡還生人間。正見精進意樂調善。捨俗出家。於佛法中受持學處無有毀犯。正見多聞解甚深義。離於憍慢不謗正法不為魔伴。漸次修行諸菩薩行。乃至菩提。

　　復次曼殊室利。若諸有情慳貪嫉妬造諸惡業自讚毀他。命終當墮三惡趣中。無量千歲受諸劇苦。從彼終已來生人間。或作牛馬駝驢之屬。恒被鞭撻飢渴纏心。身常負重困苦疲極。若得為人生居下賤。奴婢僕使被他驅役恒不自在。由昔人中曾聞藥師琉璃光如來名號。彼善根力今復憶念至心歸依。以佛神力眾苦解脫。諸根聰利智慧多聞。恒求勝法常遇善友。永斷魔羂破無明㲉。竭煩惱河。解脫一切生老病死憂悲苦惱。乃至菩提。

　　復次曼殊室利。若諸有情。好憙乖離更相鬪訟惱亂自他。以身語意造諸惡業。展轉常為不饒益事。互相謀害告召山林樹塚等神殺諸眾生取其血肉祭祀藥叉羅剎神等。書怨人名或作形像。以惡呪術而呪詛之。厭魅蠱道呪起死屍。令斷彼命及壞其身。是諸有情若得聞此藥師琉璃光如來名號。彼諸惡緣悉不能害。一切展轉皆起慈悲。利益安樂無．損惱意及嫌恨心。於自所有常生喜足。

　　復次曼殊室利。若有四眾苾芻苾芻尼近事男近事女及餘淨信男子女人。若能受持八支齋戒。或經一年或復三月。受持學處。以此善根願生西方極樂世界見無量壽佛。若聞藥師琉璃光如來名號。臨命終時有八菩薩。乘神通來示其去處。即於彼界種種雜色眾寶花中自然化生。或有因此生於天上。雖生天中而昔善根亦不窮盡。不復更生諸餘惡趣。天上壽盡還生人間。或為輪王統攝四洲。威德自在勸化無量百千有情。於十善道令其修習。或生剎帝利婆羅門居士貴族。多饒財寶倉庫盈溢。形相端嚴眷屬隆盛。聰明智慧勇健威猛有大身力。若是女人得聞藥師琉璃光如來名號。至心受持。於後不復更受女身。

　　復次曼殊室利。彼藥師琉璃光如來得菩提時。由本願力觀諸有情。遇眾病苦瘦瘧乾消黃熱等病。或被厭魅蠱道所中。或復短命或時橫死。欲令是等病苦消除所求願滿。時彼世尊入三摩地。名曰滅除一切眾生苦惱。既入定已。於肉髻中出大光明。光中演說大陀羅尼呪曰。

　　南謨薄伽伐帝　鞞殺社寠嚕　薜琉璃鉢喇婆　曷囉闍也　呾他揭多也　阿囉𠿒帝　三藐三勃陀也呾姪他唵　鞞殺逝鞞殺逝　鞞殺社三沒揭帝　莎訶

　　爾時光中說此呪已。大地震動放大光明。一切眾生病苦皆除受安隱樂。曼殊室利。若見男子女人有病苦者。應當一心為彼病人清淨澡漱或食或藥或無蟲水呪一百八遍與彼服食。所有病苦悉皆消滅。若有所求至心念誦。皆得如意無病延年。命終之後生彼世界。得不退轉。乃至菩提。是故曼殊室利若有男子女人。於彼藥師琉璃光如來。至心慇重恭敬供養者。常持此呪勿令廢忘。

　　復次曼殊室利。若有淨信男子女人。得聞如上七佛如來應正等覺所有名號。聞已誦持晨嚼齒木澡漱清淨。以諸香花末香燒香塗香。作眾伎樂供養形像。於此經典若自書若教人書一心受持聽聞其義。於彼法師應修供養。一切所有資身之具。悉皆施與勿令乏少。如是便蒙諸佛護念所求願滿。乃至菩提。

　　爾時曼殊室利童子白佛言。世尊。我於末法之時。誓以種種方便。令諸淨信男子女人得聞七佛如來名號。乃至睡中亦以佛名令其覺悟。世尊若於此經受持讀誦。或復為他演說開示。若自書若教人書恭敬尊重以種種華香塗香末香燒香華鬘瓔珞幡蓋伎樂而為供養。以五色繒綵而裹𧙍之。灑掃淨處置高座上。

　　是時四大天王與其眷屬。及餘無量百千天眾。皆詣其所供養守護。世尊若此經寶流行之處及受持者。以彼七佛如來本願功德及聞名號威神之力。當知是處無復橫死。亦復不為諸惡鬼神奪其精氣。設已奪者還得如故身心安樂。

　　佛告曼殊室利。如是如是如汝所說。曼殊室利若有淨信男子女人。欲供養彼七如來者。應先敬造七佛形像。安在清淨上妙之座散花燒香以諸幢幡莊嚴其處。七日七夜受八戒齋食清淨食。澡浴身體著新淨衣。心無垢濁亦無恚害。於諸有情常起利樂慈悲喜捨平等之心。鼓樂絃歌稱讚功德右繞佛像。念彼如來所有本願。讀誦此經思惟其義。演說開示。隨其所願。求長壽得長壽。求富饒得富饒。求官位得官位。求男女得男女。一切皆遂。若復有人忽得惡夢見諸惡相。或怪鳥來集。或於其家百怪出現。此人若以上妙資具。恭敬供養彼諸佛者。惡夢惡相諸不吉祥。悉皆隱沒不能為患。或有水火刀毒懸崖險道惡象師子虎狼熊羆蛇蠍蜈蚣如是等怖。若能至心憶念彼佛恭敬供養。一切怖畏皆得解脫。若他國侵擾盜賊反亂。憶念恭敬彼如來者。所有怨敵悉皆退散。復次曼殊室利若有淨信男子女人等。乃至盡形。不事餘天。惟當一心歸佛法僧受持禁戒。若五戒十戒菩薩二十四戒苾芻二百五十戒苾芻尼五百戒。於諸戒中或有毀犯怖墮惡趣。若能專念彼佛名號恭敬供養者。必定不生三惡趣中。或有女人臨當產時受於極苦。若能至心稱名禮讚恭敬供養七佛如來眾苦皆除。所生之子顏貌端正見者歡喜。利根聰明少病安樂。無有非人奪其精氣。

　　爾時世尊告阿難言。如我稱揚彼七如來名號功德此是諸佛甚深境界。難可了知汝勿生疑。阿難白言。世尊我於如來所說契經深義不生疑惑。所以者何。一切如來身語意業皆無虛妄。世尊此日月輪可令墮落。妙高山王可使傾動。諸佛所言終無有異。世尊然有眾生信根不具。聞說諸佛甚深境界作是思惟。云何但念七佛名號。便獲爾所功德勝利。由此不信便生誹謗。彼於長夜失大利樂墮諸惡趣。佛告阿難。彼諸有情若得耳聞諸佛名號。墮惡趣者無有是處。唯除定業不可轉者。阿難。此是諸佛甚深境界難可信解。汝能信受。當知皆是如來威力。阿難。一切聲聞及獨覺等皆不能知唯除一生補處菩薩。阿難。人身難得。於三寶中信敬尊重亦難可得。得聞七佛如來名號復難於是。阿難。彼諸如來無量菩薩行。無量巧方便。無量廣大願如是行願善巧方便。我若一劫若過一劫說不能盡。

　　爾時眾中有一菩薩摩訶薩。名曰救脫。即從座起偏袒右肩。右膝著地。合掌向佛白言。世尊。於後末世像法起時。若有眾生為諸病苦之所逼惱。身形羸瘦不能飲食。喉脣乾燥目視皆暗死相現前。父母親屬朋友知識啼泣圍繞。身臥本處見彼琰魔法王之使引其神識將至王所。然諸有情有俱生神。隨其所作善惡之業悉皆記錄授與彼王。王即依法問其所作。隨彼罪福而處斷之。是時病人親屬知識。若能為彼歸依諸佛。種種莊嚴如法供養。而彼神識或經七日或二七日乃至七七日。如從夢覺復本精神。皆自憶知善不善業所得果報。由自證見業報不虛。乃至命難亦不造惡。是故淨信男子女人。皆應受持七佛名號隨力所能恭敬供養。

　　爾時具壽阿難。問救脫菩薩曰。善男子。恭敬供養彼七如來。其法云何。救脫菩薩言。大德。若有病人及餘災厄欲令脫者。當為其人七日七夜持八戒齋。應以飲食及餘資具隨其所有供佛及僧晝夜六時恭敬禮拜七佛如來讀誦此經四十九遍然四十九燈造彼如來形像七軀一一像前各置七燈其七燈狀圓若車輪乃至四十九夜光明不絕造雜綵幡四十九首并一長幡四十九尺放四十九生。如是即能離災厄難。不為諸橫惡鬼所持。大德阿難。是為供養如來法式。若有於此七佛之中隨其一佛稱名供養者。皆得如是無量功德所求願滿。何況盡能具足供養。

　　復次大德阿難。若剎帝利灌頂王等災難起時。所謂人眾疾疫難。他國侵逼難。自界叛逆難。星宿變怪難。日月薄蝕難。非時風雨難。過時不雨難。彼剎帝利灌頂王等。爾時當於一切有情起慈悲心放大恩赦脫諸幽厄苦惱眾生如前法式供養諸佛。由此善根及彼如來本願力故。令其國界即得安隱。風雨順時穀稼成熟。國內眾生無病安樂。又無暴惡藥叉等神共相惱亂。一切惡相悉皆隱沒。而剎帝利灌頂王等。皆得增益壽命色力無病自在。大德阿難。若帝后妃主儲君王子大臣輔相宮中婇女百官黎庶為病所苦及餘厄難。亦應敬造七佛形像讀誦此經然燈造幡放諸生命至誠供養燒香散花。即得病苦銷除解脫眾難。

　　爾時具壽阿難。問救脫菩薩言。善男子。云何已盡之命而可增益。救脫菩薩言。大德。仁豈不聞如來說有九橫死耶。由是世尊為說呪藥隨事救療。然燈造幡修諸福業。以修福故得延壽命。阿難問言。九橫云何。救脫菩薩言。一者若諸有情得病雖輕。然無醫藥及看病者。設復遇醫不授其藥。實不應死而便橫死。又信世間邪魔外道妖㜸之師妄說禍福便生恐動心不自正。卜問吉凶殺諸眾生求神解奏呼召魍魎請福祈恩欲冀延年。終不能得。愚迷倒見遂令橫死。入於地獄無有出期。二者橫為王法之所誅戮。三者畋獵嬉戲耽婬嗜酒放逸無度。橫為非人奪其精氣。四者橫為火焚。五者橫為水溺。六者橫為種種惡獸所噉。七者橫墮山崖。八者橫為毒藥厭禱呪詛起屍鬼等之所中害。九者飢渴所困不得飲食而便橫死。是為如來略說橫死有此九種。其餘復有無量諸橫。難可具說。

　　復次阿難。彼琰魔王簿錄世間所有名籍。若諸有情不孝五逆毀辱三寶。壞君臣法破於禁戒。琰魔法王隨罪輕重考而罰之。是故我今勸諸有情。然燈造幡放生修福。令度苦厄不遭眾難。爾時眾中有十二藥叉大將。俱在會坐其名曰。

　宮毘羅大將　　跋折羅大將
　迷企羅大將　　頞儞羅大將
　末儞羅大將　　娑儞羅大將
　因陀羅大將　　波夷羅大將
　薄呼羅大將　　真達羅大將
　朱杜羅大將　　毘羯羅大將

　　此十二藥叉大將。一一各有七千藥叉以為眷屬同時舉聲白佛言。世尊。我等今者蒙佛威力得聞七佛如來名號。於諸惡趣無復怖畏。我等相率皆同一心。乃至盡形歸佛法僧。誓當荷負一切有情。為作義利饒益安樂。隨於何處城邑聚落空閑林中。若有此經流布讀誦。或復受持七佛名號恭敬供養者。我等眷屬衛護是人令脫眾難。所有願求悉令滿足。或有疾厄求度脫者。亦應讀誦此經。以五色縷結我名字。得如願已然後解結爾時世尊。讚諸藥叉大將言。善哉善哉大藥叉將。汝等念報七佛如來恩德者。常應如是利益安樂一切有情。

　　爾時會中有多天眾智慧尠少。作如是念。云何過是殑伽河沙諸佛世界現在如來。暫聞名者。便獲無邊殊勝功德。爾時釋迦牟尼如來。知諸天眾心之所念。即入警召一切如來甚深妙定。纔入定已。一切三千大千世界六種震動。雨天妙花及天香末。彼七如來見是相已。各從其國來至索訶世界。與釋迦如來共相問訊。時佛世尊由其先世本願力故。各各自於天寶莊嚴師子座上隨處安坐。諸菩薩眾天龍八部人非人等。國王王子中宮妃主。并諸大臣婆羅門長者居士。前後圍遶而為說法。時諸天眾見彼如來皆已雲集。生大希有疑惑便除。時諸大眾歎未曾有。同聲讚言。善哉善哉釋迦如來。饒益我等為除疑念。令彼如來皆至於此。時諸大眾各隨自力。以妙香華及眾瓔珞諸天伎樂供養如來。右遶七匝合掌禮敬讚言。希有希有。諸佛如來甚深境界不可思議。由先願力善巧方便。共現如是奇異之相。爾時大眾各各發願。願諸眾生皆得如是如來勝定。

　　爾時曼殊室利。即從座起合掌恭敬。遶佛七匝禮雙足已。白言世尊。善哉善哉。如來定力不可思議。由本願力方便善巧成就眾生。惟願為說大力神呪。能令來世薄福眾生病惱所纏日月星辰所有厄難疫病怨惡及行險道遭諸恐怖為作歸依令得安隱。彼諸眾生於此神呪。若自書教人書。受持讀誦廣為他說。常蒙諸佛之所護念。佛自現身令願滿足不墮惡趣亦無橫死。時諸如來讚曼殊室利言。善哉善哉。此是我等威神之力。令汝勸請哀愍眾生離諸苦難。為說神呪。汝應諦聽善思念之。我當為說。曼殊室利。有大神呪名曰如來定力琉璃光。若有男子女人。書寫讀誦恭敬供養。於諸含識起大悲心。所有願求皆得滿足。諸佛現身而為護念。離眾障惱當生佛國。時七如來以一音聲。即說呪曰。

　　但姪他　具謎具謎𧫦尼謎膩呬(上)　末底末底　馺䫂怛他揭多三摩地頞提瑟恥帝　頞帝末帝波例　波跛輸但儞　薩婆波跛那世也　㪍睇勃圖　唱答謎隖謎矩謎　佛鐸器怛羅　鉢里輸但儞曇謎昵曇謎　謎嚕謎嚕　謎嚧尸朅囇薩婆哥羅　蜜栗覩(丁庾)　尼婆𡃤儞　勃提蘇勃睇　佛陀陀頞提瑟侘泥娜曷𠸪叉覩謎　薩婆提婆　三謎頞三謎三曼捼(奴和)漢㘓覩謎薩婆佛陀菩提薩埵　苫謎苫謎　鉢喇苦謎曼　覩謎　薩婆伊底隖波達婆薩婆毘何大也　薩婆薩埵難者晡㘓泥晡㘓泥(去)晡㘓也謎　薩婆阿舍　薜琉璃也　鉢唎底婆細　薩婆波跛　著楊羯囇莎訶

　　爾時七佛說此呪時。光明普照大地震動。種種神變一時俱現。時諸大眾見此事已。各各隨力以天香花塗香末香奉上彼佛。咸唱善哉右遶七匝。彼佛世尊同聲唱言。汝等一切人天大眾。應如是知。若有善男子善女人若王王子妃后大臣寮庶之類。若於此呪受持讀誦聽聞演說。以妙香花供養經卷著新淨衣在清淨處持八戒齋。於諸含識常生慈愍。如是供養得無量福。若復有人有所祈願。應當造此七佛形像可於靜處以諸香華懸繒幡蓋。上妙飲食及諸伎樂而為供養。并復供養菩薩諸天。在佛像前端坐誦呪。於七日中持八戒齋。誦滿一千八遍。彼諸如來及諸菩薩悉皆護念。執金剛菩薩并諸釋梵四天王等。亦來擁衛此人。所有五無間罪一切業障。悉皆消滅。無病延年亦無橫死及諸疾疫。他方賊盜欲來侵境。鬪諍戰陣言訟讐隙飢儉旱澇。如是等怖一切皆除。共起慈心猶如父母。有所願求無不遂意。

　　爾時執金剛菩薩。釋梵四天王。從座而起合掌恭敬。禮釋迦牟尼佛足白言。世尊。我等大眾皆已得聞諸佛本願殊勝功德。及見諸佛慈悲至此令我眾生親承供養。世尊。若於其處有此經典及七佛名陀羅尼法。流通供養乃至書寫。我等悉皆承佛威力。即往其處擁護於彼。國王大臣。城邑聚落。男子女人勿令眾苦及諸疾病之所惱亂。常得安隱財食豐足。我等即是報諸佛恩。世尊我等親於佛前自立要誓。若有淨信男子女人。憶念我者應誦此呪。即說呪曰。

　　但姪他　惡寠莫寠　呾羅寠　麼麼寠具曬　訶呼(去)　醯(去)　末囉末囉末囉　緊樹曬布曬　莎訶

　　若有淨信男子女人國王王子大臣輔相中宮婇女。誦七佛名及此神呪。讀誦書寫恭敬供養。現世皆得無病長壽。離眾苦惱不墮三途。得不退轉乃至菩提。彼諸佛土隨意受生。常見諸佛得宿命智。念定總持無不具足。若患鬼瘧等病。當書此呪繫之肘後。病若差已置清淨處。爾時執金剛菩薩。詣七佛所右遶三匝各申禮敬白言。世尊。惟願慈悲護念於我。我今為欲饒益未來男子女人持是經者。我更為說陀羅尼呪。時彼七佛讚執金剛言。善哉善哉執金剛。我加護汝可說神呪。為護未來持經之人令無眾惱所求滿足。時執金剛菩薩。即說呪曰。

　　南麼馺多喃　三藐三佛陀喃　南麼薩婆跋折囉達囉喃呾姪他　唵跋折曬　跋折曬　莫訶跋折曬　跋折囉波捨　陀𡃤儞三麼三麼　三曼䫂　阿鉢𡃤底𠿒多　跋折曬　苫麼苫麼　鉢囉苫曼覩謎　薩婆毘阿大也　矩嚕矩嚕　薩婆羯麼　阿伐𡃤拏儞叉也　三麼也末奴三末囉薄伽畔跋折囉波儞薩婆舍謎鉢哩　脯𡃤也　莎訶

　　世尊。若復有人持七佛名。憶念彼佛本願功德。并持此呪讀誦演說。我令彼人所願滿足無所乏少。若欲見我問善惡者。應當書寫此經造七佛像并執金剛菩薩像皆於像身安佛舍利於此像前如上所說種種供養禮拜旋繞。於眾生處起慈悲心受八戒齋日別三時澡浴清淨三時衣別從白月八日至十五日每日誦呪一百八遍心無散亂。我於夢中即自現身共為言說。隨所求者皆令滿足。時大會中有諸菩薩皆悉唱言。善哉善哉執金剛。陀羅尼不可思議實為善說。時七如來作如是語。我等護汝所說神呪。為欲饒益一切眾生皆得安樂所求願滿。不令此呪隱沒於世。爾時七佛。告諸菩薩釋梵四天王曰。我今以此神呪付屬汝等。并此經卷於未來世後五百歲法欲滅時。汝等皆應護持是經。此經威力利益甚多。能除眾罪善願皆遂。勿於薄福眾生誹謗正法毀賢聖者。授與斯經令法速滅。爾時東方七佛世尊。見此大眾所作已辦機緣滿足無復疑心。各還本土於其座上忽然不現。

　　爾時具壽阿難陀。即從座起禮佛雙足。右膝著地合掌恭敬。而白佛言。世尊。當何名此經我等云何受持。佛告阿難陀。此經名為七佛如來應正等覺本願功德殊勝莊嚴。亦名曼殊室利所問。亦名藥師瑠璃光如來本願功德。亦名執金剛菩薩發願要期。亦名淨除一切業障。亦名所有願求皆得圓滿。亦名十二大將發願護持。如是名字汝當奉持。時薄伽梵說是經已。諸大菩薩及聲聞眾。天龍藥叉健闥婆阿蘇羅揭路茶緊那羅莫呼洛伽人非人等。一切大眾聞佛所說。皆大歡喜信受奉行。

　　藥師瑠璃光七佛本願經卷下
