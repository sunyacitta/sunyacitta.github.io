大正藏第 17 冊 No. 0825 佛說甚深大迴向經


　　No. 825

　　佛說甚深大迴向經

　　僧祐錄中失譯人名今附宋錄

　　如是我聞。一時佛在舍衛國祇樹給孤獨園。與大比丘眾八千人俱。爾時世尊與諸大眾。前後圍遶而為說法。於是會中有一菩薩。號曰明天。即從坐起偏袒右肩右膝著地。恭敬合掌。前白佛言。世尊。欲有所問。唯願世尊分別解說。爾時佛告明天菩薩摩訶薩。善男子。欲有所問莫得疑難。如來當為隨問解說。明天菩薩即白佛言。云何菩薩少修善本而獲大果。或多作功德福報無量。

　　佛告明天菩薩摩訶薩。善哉善哉。明天。能於佛前問如是義。汝已曾於過去無量諸佛所。殖眾德本供養諸佛。親近善知識。能為樂福眾生。發甚深問。諦聽諦聽。善思念之。明天菩薩白佛言。世尊。唯然受教。佛告明天。諸菩薩摩訶薩。當於過去當來今現在諸佛所。修慈身行。修慈口行。修慈心行。專心念佛所行功德。復次明天。菩薩摩訶薩當應往詣如來尊廟禮拜供養。右膝著地合掌右遶。散華燒香懸繒幡蓋作眾伎樂尊重恭敬。以微妙音歌甚深句義。讚佛功德隨喜歎善。

　　佛告明天。云何菩薩摩訶薩。於過去當來今現在諸佛所。修慈身行。修慈口行。修慈心行。念佛功德。善男子。菩薩摩訶薩。當念如來堅固士。無上士。最勝士。為師子王勇猛無畏。自度度彼。自安安彼。自滅滅彼。說真諦法安立眾生。心無諂飾淨戒具足。力無畏辯永除障習。於法自在無與等者。如是專心念佛功德已。右膝著地散華燒香。幡繒幢蓋伎樂供養。是為菩薩修慈身行。以微妙音歌甚深句義。讚歎如來無量功德。是為菩薩修慈口行。因彼身口善根念佛功德。至誠恭敬。是為菩薩修慈心行。明天。是則菩薩摩訶薩於過去當來今現在諸佛所。修慈身口意習行正念。

　　佛復告明天。又菩薩摩訶薩。於過去當來今現在諸眾生所。亦應修慈身行。修慈口行。修慈意行。等念眾生。明天。云何菩薩摩訶薩於三世眾生所。應修慈身口意行等念眾生。如是明天。菩薩摩訶薩不殺眾生。不盜他財。不邪婬。不妄語。不綺語。不兩舌。不惡口。不貪欲。不瞋恚。不邪見。云何菩薩不殺眾生。於一切眾生慈悲愛念。慚愧愍傷永捨刀杖。不偷盜者。若於聚落空處所有遺物不與不取。不邪婬者。若女有主父母兄弟宗親所護。乃至見彼授華一莖不起欲想。不妄語者。若於鄉邑若在王者。堪為證佐。真誠實語守死不虛。不兩舌者。常於彼此起和合想。從彼所聞不向此說。從此所聞不向彼說。不惡口者。軟語開喻先意問訊。終不以苦切惡言加於眾生。不綺語者。時說實說知義而說。為利益彼說心口無差。不貪者於他財利不起欲想。見來取者心無悋惜。不瞋恚者。於一切眾生除諸恚恨。起慈愍心饒益心安彼心。隨順善攝一切眾生。不邪見者。有施有濟有說。有父母。有今世後世。有苦樂行果報世間。有阿羅漢。自知身作證。我生已盡梵行已成。所作已辦自知不受後有。明天當知。彼不殺不盜不邪婬。則是菩薩修慈身行。不妄語兩舌惡口不綺語。則是菩薩修慈口行。不貪不恚不邪見。則是菩薩修慈意行。修慈身口意。則是菩薩等念眾生。

　　佛告明天。菩薩摩訶薩。於過去當來今現在諸佛所。修慈身行。修慈口行。修慈意行。及於過去當來今現在一切眾生所。修慈身行。修慈口行。修慈意行。所有功德果報。悉與一切眾生共迴向阿耨多羅三藐三菩提。明天。菩薩作如是迴向者。是為菩薩少修善本獲大果報。多作功德福報無量。佛告明天。是菩薩成就無量功德時。持是功德迴向無量智慧。又共一切眾生。盡迴向阿耨多羅三藐三菩提。是功德三種。有三種迴向。何等為三。謂過去空。當來空。現在空。無有迴向者。亦無迴向法。亦無迴向處。菩薩摩訶薩當作是迴向。作是迴向時三處皆清淨。以此清淨功德。與一切眾生共。迴向阿耨多羅三藐三菩提。作是迴向者。無有凡夫及凡夫法。亦無信行亦無法行。亦無八人。亦無須陀洹向須陀洹。亦無斯陀含向斯陀含。亦無阿那含向阿那含。亦無阿羅漢向阿羅漢。亦無辟支佛向辟支佛。亦無有佛及向佛者。何以故。法性無緣不生不滅。無所住故。是故菩薩摩訶薩應以是三種迴向三種清淨功德。與一切眾生。共迴向阿耨多羅三藐三菩提。是菩薩作是迴向已。又復願言。若我生處常遇諸佛逮甚深三昧。見無量佛成就多聞。清淨智慧。弘誓不捨一切眾生。說是法時。百千天人皆願欲往生阿閦佛國。

　　爾時佛告尊者阿難。我向說此甚深法時。百千天人皆願往生阿閦佛國。阿難當知。彼於此終皆當往生阿閦佛所妙樂國土。從一佛國至一佛國。供養諸佛聽受正法。得陀羅尼如說修行。皆當成就不思議慧。於五濁國當得作佛。皆同一號號甘露音王如來應供等正覺。當知彼天受記別時。百千眾生皆發阿耨多羅三藐三菩提心。

　　爾時釋提桓因白佛言。世尊。如我解佛所說義。當知此為大功德趣。為無量功德。為無邊功德。佛言。憍尸迦。是法畢竟淨故。世尊。當何以名此經。云何奉持之。佛告釋提桓因。憍尸迦。是經名大迴向。亦名甚深法性迴向。當奉持之。佛告憍尸迦。若有善男子善女人。學是迴向者。當知是人必逮得無所從生法忍。能度未度者。安樂百千無量眾生。說是法時。諸比丘眾釋梵天人阿修羅等。聞佛所說歡喜奉行。

　　佛說甚深大迴向經
