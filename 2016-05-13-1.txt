---
date: 2016-05-13 10:48
status: public
title: '《俱舍論記》卷26 <7 分別智品>'
---

為治常見故,修「非常」行相;為治樂見故,修「苦」 行相;為治我所見故,修「空」行相;為治我見故,修「非我」行相。

為治外道無因見故,修「因」 行相;為治梵王、自在天等一因見故,修「集」行相,多法聚集為因生果;

為治數論轉變常因等 見故,修「生」行相──彼宗「體常,前後轉變,能生諸法」,如金轉變成環玔等;

為治以知為 先能生因見故,修「緣」行相──遇緣即起,何須以知為先?言「知先因」者,如自在天將變境 時,先起欲知彼境,起欲知已,然後方變;大自在天以知為先,故名「知先因」也。或數論「自性」名知先因:欲變境時,要我先思欲知境界,起欲知已,自性方變;此之自性以知為先,方能變境,故名「知先因」也。

為治解脫是無見,修「滅」行相,謂諸外道起大邪見撥無解脫,為對 治彼,修滅行相,生緣滅故,明知有滅;

為治解脫是苦見故,修「靜」行相,謂諸外道作如是執: 「我見世間無一眼者尚以為苦,況復涅槃諸根總滅而不苦哉?」為治此見,修靜行相,以涅槃中 苦皆寂靜;

為治外道執四靜慮及四無色等至樂是妙見故,修「妙」行相──此有漏定非真妙法, 唯有涅槃是真妙法;

為治解脫是數退墮非永見故,修「離」行相,謂諸外道執無想天等為真解脫, 後時觀見數退墮落,便作是執:「解脫涅槃是數退墮,非永出離。」為治彼見,修離行相,以證 涅槃必不退故。

為治撥無聖道邪見故,修「道」行相,以道行相緣實道故;

為治外道執苦行等邪道見故,修「如」行相,契正理故名之為「如」;

為治計餘法為道是真見故,修「行」行相,故 《正理》云:「為治世間離染是真道故,修行行相。」

為治退道數見故,修「出」行相,故《正理》云:「為治嘗遭不永離染道所誑惑,於真聖道亦不敬故,修出相。」
 
---《俱舍論記》卷26 <7 分別智品> (CBETA, T41, no. 1821, p.0393,c13-TML)




解：
修瑜伽者為對治無始以來異生執取常見故,而修「非常」行相，世間諸相皆非常故;為對治世間樂見故,修「苦」 行相想;為對治我所邪見故,修「空」行相，無我所故，皆緣自心變現所執取故觀空斷我所;為對治我見故,修「非我」行相，世間非實我、勝義諦無有實我體故，斷我見故，一切我愛皆末那相應。

為對治外道無因見故,觀修「因」 行相，有因有緣世間集故;為對治邪執梵王、自在天等第一因見故,修「集」行相,多法聚集為因生果，既有因則是多法聚集而無常。

為對治數論宗以轉變常因等見故,觀修「生」行相──彼宗「體常,前後轉變,能生諸法」,如金轉變成環玔等，故為邪執，既為轉變豈能為常、能生諸法必為無常，此為異生於我、於法邪執而生妄想。

為對治以知為先能生因見故,觀修「緣」行相──遇緣即起,何須以知為先?有緣即發，妄執言「知先因」者,如彼宗執自在天將變境界時,先起欲知彼境之想,起欲知已,然後方變境界;彼宗執大自在天以知為先,故名「知先因」爾。或者數論宗以「自性」名知先因:彼執欲變境時,要我先思欲知彼境界,起欲知已,自性方變;此之自性以知為先,方能變境,故名「知先因」也。


又為對治解脫是無見,觀修「滅」行相,謂諸外道起大邪見撥無解脫、或執惡空者,為對治彼等邪執,觀修滅行相,生緣滅故,明知有滅。《瑜伽》又說：「復有三種諸法斷滅。謂對治斷滅，現行斷滅，棄捨斷滅。諸煩惱事之所顯現，是初斷滅。諸行生滅之所顯現，是第二斷滅。若生上地，或入無餘依涅槃界下地諸行，及一切行，棄捨所顯；是第三斷滅。」

為對治解脫是苦見故,觀修「靜」行相,謂諸外道作如是執: 「我見世間無一眼尚以為苦,況復涅槃諸根總滅而不苦哉?」彼等所執皆以虛妄所執為苦，為對治此見故,觀修靜行相,以涅槃中，三界苦皆寂靜故。

為對治外道執四靜慮及四無色等至樂是涅槃妙見之邪執故,修「妙」行相──彼等四禪、四無色等至皆是有漏定非真妙法, 唯有涅槃是真妙法故。

為對治解脫是數退墮非永見故,觀修「離」行相,謂諸外道執無想天等為真解脫,後時觀見數退墮落,便作是執:「解脫涅槃是數退墮,非永出離。」為治彼見,修離行相,以證涅槃必不退故。

為對治撥無聖道邪見故,觀修「道」行相,以道行相緣實道故。聖道者，《瑜伽》說：「略說一切八聖道支，二處所攝。一者、世間。二、出世間。其世間 者，三漏四取所隨縛故；不能盡苦。是善性故；能往善趣。出世間者，與彼相違，能盡眾苦。」能盡眾苦，故為對治義。

為對治外道執苦行等邪道見故,觀修「如」行相,契正理故名之為「如」，佛地論說：「謂生空無我，法空無我。真如實非空無我性；離分別故。絕戲論故。但由修習空無我觀，滅障真如我我所執，而證得故；名空無我。」《瑜伽》又說：「謂一切法補特伽羅無我性，及法無我性，名「相真如」，雖為安立諦，然斷彼外道執苦行等邪見故為如。

為對治計餘法為道是真見故,觀修「行」行相,故 《正理》云:「為治世間離染是真道故,修行行相。」《大毗婆沙論》說：「有十六行相，緣四聖諦起。謂緣苦諦，有四行相。一、苦，二、非常，三、空，四、非我。緣集諦有四行相。一、因，二、集，三、生，四、緣。緣滅諦有四行相。一、滅，二、靜，三、妙，四、離。緣道諦有四行相。一、道，二、如，三、行，四、出。」

為對治退道數見故,觀修「出」行相,故《正理》云:「為治嘗遭不永離染道所誑惑,於真聖道亦不敬故,修出相。」出者，謂一切種出離道，謂從方便道，乃至究竟道。《大毗婆沙論》又說：「問：聖道亦是出離之法。如《品類足》說：云何出離法？謂欲界善戒，及色無色界離生善定，并學無學擇滅無為。何故涅槃獨名出離？答：涅槃是出離，非有出離故。聖道是出離，亦是有出離。般涅槃時，出離彼故。復次涅槃是真出離法故。謂有漏法，有二種捨。一、斷捨。二、棄捨。無漏有為，雖無斷捨；而有棄捨。唯有擇滅，二捨俱無；名真出離。復次涅槃是究竟出離功德故。如契經說：以色出離欲，以無色出離色，以聖道出離無色，以涅槃出離一切有為法。」


---《俱舍論記》卷26 <7 分別智品> (CBETA, T41, no. 1821, p.0393,c13-TML)







