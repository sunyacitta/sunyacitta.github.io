---
date: 2016-05-13 10:54
status: public
title: 一切樹等、皆悉有命？
---

http://www.fodian.org/DCD/2011-05-17/17882.html  
復有離繫出家外道、作如是說：一切樹等、皆悉有命。見彼與內有命數法、同增長故。

應告彼言：汝何所欲、樹等增長、為命為因？為更有餘增長因耶？若彼唯用命為因者；彼未捨命、而於一時無有增長、不應道理。若更有餘增長因者；彼雖無命、由自因緣、亦得增長；故不應理。

又應告彼、汝何所欲、諸無命物無有增長、為有說因？為無說因？若有說因；此說因緣不可得故，不應道理。若無說因；無因而說而必爾者、不應道理。又應告彼、汝何所欲、諸樹等物與有命物、為一向相似？為不一向相似？若言一向相似者；諸樹等物、根下入地、上分增長、不能自然搖動其身，雖與語言而不報答，曾不見有善惡業轉，斷枝條已、餘處更生，不應道理。
 
若言不一向相似者；是則由相似故，可有壽命， 不相似故應無壽命，不應道理。

如是增長餘因，有無有故；無壽命物不增長說因、有無有故；相似一向不一向故；此所計度、不應道理。
